\section{Holomorfni avtomorfizmi v kompleksni ravnini}

\subsection{Enostavno povezana območja}

Da lahko govorimo o holomorfnih funkcijah, se bomo omejili na
odprte podmnožice kompleksne ravnine.

\begin{definicija}
\emph{Holomorfen avtomorfizem} odprte množice $\Omega \subseteq \C$
je bijektivna holomorfna preslikava $f \colon \Omega \to \Omega$ s
holomorfnim inverzom.
\end{definicija}

Opazimo, da je zadosten pogoj že to, da je $f$ bijektivna in
holomorfna. Opazimo še, da množica avtomorfizmov nekega območja
tvori grupo z operacijo kompozitum. To grupo označimo z
$\Aut(\Omega)$.

Prepričamo se lahko, da lahko avtomorfizme nepovezanih množic
opišemo z avtomorfizmi, ki komponente med seboj permutirajo. V
nadaljevanju se bomo tako omejili na povezane množice.

\begin{definicija}
\emph{Območje} v kompleksni ravnini $\C$ je vsaka odprta povezana
množica.
\end{definicija}

\begin{primer}
Kompleksna ravnina je območje v $\C$. Njena grupa avtomorfizmov
je enaka
\[
\Aut(\C) = \setb{z \mapsto az + b}{a \ne 0}. \qedhere
\]
\end{primer}

\begin{primer}
Naj bo $\dsk$ odprt enotski disk v $\C$. Tedaj je
\[
\Aut(\dsk) =
\setb{z \mapsto e^{i \theta} \cdot \frac{z-a}{1 - \oline{a} z}}
{a \in \dsk \land \theta \in [0, 2\pi)}. \qedhere
\]
\end{primer}

\input{asy/avtomorfizem_diska.tex}

Izkaže se, da smo s tem do izomorfizma natančno opisali grupe
avtomorfizmov vseh povezanih in enostavno povezanih množic v $\C$.
Velja namreč naslednja lema:

\begin{lema}
Naj bosta $\Omega_1$ in $\Omega_2$ biholomorfno ekvivalentni
območji v $\C$. Tedaj je $\Aut(\Omega_1) \cong \Aut(\Omega_2)$.
\end{lema}

\begin{proof}
Naj bo $f \colon \Omega_1 \to \Omega_2$ biholomorfna preslikava.
Sedaj definiramo preslikavo
$\Phi \colon \Aut(\Omega_1) \to \Aut(\Omega_2)$ s predpisom
\[
\Phi(\phi) = f^{-1} \circ \phi \circ f.
\]
Ker je s predpisom
\[
\Phi^{-1}(\psi) = f \circ \psi \circ f^{-1}
\]
očitno podan predpis inverza preslikave $\Phi$, je ta bijektivna.
Velja pa
\[
\Phi(\phi \circ \psi) = f^{-1} \circ \phi \circ \psi \circ f =
\br{f^{-1} \circ \phi \circ f} \circ
\br{f^{-1} \circ \psi \circ f} =
\Phi(\phi) \circ \Phi(\psi),
\]
zato je $\Phi$ homomorfizem.
\end{proof}

Spomnimo se na Riemannov upodobitveni izrek, ki pravi, da je
vsako povezano in enostavno povezano območje v kompleksni ravnini
ali biholomorfno ekvivalentno $\dsk$ ali pa kar enako $\C$. Grupe
avtomorfizmov povezanih in enostavno povezanih območij so do
izomorfizma natančno tako le $\Aut(\dsk)$ in $\Aut(\C)$.

Omenimo še, da lahko kompleksno ravnino dopolnimo do Riemannove
sfere $\rs$. Njeni avtomorfizmi so Möbiusove transformacije, torej
\[
\Aut \br{\rs} =
\setb{z \mapsto \frac{az + b}{cz + d}}{ad - bc = 1}.
\]

\subsection{Punktirani diski in kolobarji}

Po obravnavi enostavno povezanih območij so naslednji korak
območja z ">luknjami"<. Eden izmed osnovnejših primerov takih
območij je punktiran disk
$\dsk_\alpha = \dsk \setminus \set{\alpha}$.

Disk $\dskx = \dsk \setminus \set{0}$ je biholomorfno
ekvivalenten vsakemu punktiranemu disku, saj je preslikava
$f \colon \dsk_\alpha \to \dskx$ s predpisom
\[
f(z) = \frac{z - \alpha}{1 - \oline{\alpha} z}
\]
biholomorfna. Sledi, da je
$\Aut(\dsk_\alpha) \cong \Aut(\dskx)$.

\begin{trditev}
Za punktiran disk velja
\[
\Aut(\dskx) =
\setb{z \mapsto e^{i \pi \theta} z}{\theta \in [0, 2\pi)}.
\]
\end{trditev}

\begin{proof}
Naj bo $f \colon \dskx \to \dskx$ poljuben avtomorfizem. Tedaj je
točka $0$ izolirana singularnost funkcije $f$. Ker je $f$ omejena,
je to odpravljiva singularnost.

Naj bo $\widetilde{f} \colon \dsk \to \C$ funkcija, ki jo dobimo
tako, da $f$ razširimo na celoten disk. Predpostavimo, da velja
$\widetilde{f}(0) \ne 0$. Ker je $\widetilde{f}$ holomorfna, je
odprta, zato sledi $\abs{\widetilde{f}(0)} < 1$. Oglejmo si točko
$\alpha \ne 0$, za katero je $f(\alpha) = \widetilde{f}(0)$.
Izberemo si lahko disjunktni okolici $U$ in $V$ točk $0$ in
$\alpha$. Ker je $\widetilde{f}$ odprta, je odprta tudi množica
$W = \widetilde{f}(U) \cap \widetilde{f}(V)$. Hitro opazimo, da
velja $\widetilde{f}(0) \in W$, zato je ta množica neprazna.
Sledi, da je $W$ neskončna, kar je protislovje, saj velja
$f(U \setminus \set{0}) \cap f(V) = \emptyset$.

Sledi, da je $\widetilde{f}(0) = 0$, zato je $\widetilde{f}$
avtomorfizem diska. Tako dobimo inkluzijo
\[
\Aut(\dskx) \subseteq \setb{f \in \Aut(\dsk)}{f(0) = 0}.
\]
Ni težko preveriti, da velja tudi obratna inkluzija, oziroma
\[
\Aut(\dskx) =
\setb{z \mapsto e^{i \pi \theta} z}{\theta \in [0, 2\pi)}.
\qedhere
\]
\end{proof}

Kaj pa se zgodi, če število lukenj povečamo? Naj bo
$\dsk_2 = \dsk \setminus \set{0, \alpha}$.\footnote{Podobno kot
prej lahko privzamemo, da je ena izmed lukenj enaka $0$.} Po
enakem razmisleku kot prej ugotovimo, da za vsak avtomorfizem
$f \in \Aut(\dsk_2)$ velja $f(0) \in \dsk$ in hkrati
$f(0) \not \in \dsk_2$. Enako velja za točko $\alpha$. Sedaj ni
težko videti, da velja
\[
\Aut(\dsk_2) =
\skl{z \mapsto \frac{\alpha - z}{1 - \oline{\alpha} z}} \cong
\Z_2,
\]
saj je avtomorfizem diska natančno določen z dvema točkama.

Sedaj si oglejmo še kolobar $R = \dsk \setminus \dsk(r)$. Naj bo
$f \colon R \to R$ avtomorfizem. Izkaže se, da se $f$ zvezno
razširi na $\partial R$. Ker lahko $f$ komponiramo s preslikavo
$\varphi \colon z \mapsto \frac{\rho}{z}$, lahko predpostavimo, da
je $f(\partial \dsk) = \partial \dsk$.

Naj bo
\[
u(z) = \log \abs{f(z)} - \log \abs{z}.
\]
Ker je logaritem harmonična funkcija, je $\lapl u = 0$. Ker je
$\eval{u}{\partial R}{} = 0$, je po principu maksima $u = 0$. Tako
sledi $\abs{f(z)} = \abs{z}$ in
\[
\abs{\frac{f(z)}{z}} = 1.
\]
Ker je $\frac{f(z)}{z}$ holomorfna in so nekonstantne holomorfne
preslikave odprte, sledi, da je $\frac{f(z)}{z}$ konstantna. Tako
so vsi avtomorfizmi kolobarja kar $z \mapsto e^{i \theta} z$ in
$z \mapsto e^{i \theta} \frac{r}{z}$.

\input{asy/avtomorfizem_kolobarja.tex}

\subsection{Avtomorfizmi \texorpdfstring{$p$}{p}-povezanih območij}

Oglejmo si avtomorfizme območja
$\Omega = \rs \setminus \setb{x_i}{1 \leq i \leq p}$, pri čemer
brez škode za splošnost vzamemo $x_p = \infty$. Za $p = 1$ dobimo
kar kompleksno ravnino, katere avtomorfizme že poznamo. Pri $p = 2$
lahko brez škode za splošnost vzamemo $x_1 = 0$. Ni težko videti,
da so vsi avtomorfizmi oblike
$z \mapsto e^{i \theta} \cdot z^{\pm 1}$.

Sedaj si oglejmo še primer $p > 2$. Preverimo lahko, da se vsak
avtomorfizem $\Omega$ razširi do avtomorfizma Riemannove sfere, ki
permutira točke $x_i$. Ker je vsaka Möbiusova transformacija
enolično določena s tremi točkami, je moč grupe $\Aut(\Omega)$ tako
omejena s $p (p-1) (p-2)$. Izkaže se, da lahko to mejo še bistveno
izboljšamo. Najprej dokažimo naslednjo lemo:

\begin{lema}
Naj bo $p > 2$ naravno število in $f \in \Aut(\Omega)$ netrivialen
avtomorfizem območja
$\Omega = \rs \setminus \setb{x_i}{1 \leq i \leq p}$. Tedaj ima $f$
natanko dve fiksni točki.
\end{lema}

\begin{proof}
Naj bo
\[
f(z) = \frac{az + b}{cz + d}
\]
naš avtomorfizem. Ker je $\Aut(\Omega)$ končna grupa, obstaja tako
naravno število $n$, da je $f^n = \id$. Spomnimo se, da kompozitum
Möbiusovih transformacij ustreza množenju pripadajočih matrik.
Sedaj lahko poiščemo Jordanovo formo
\[
\begin{bmatrix}
a & b \\
c & d
\end{bmatrix}
=
P \cdot J \cdot P^{-1}
=
P \cdot
\begin{bmatrix}
\lambda & \varepsilon \\
   0    & \mu
\end{bmatrix}
\cdot P^{-1},
\]
pri čemer je $\varepsilon \in \set{0, 1}$. Če je $\varepsilon = 1$,
velja $\lambda = \mu$ in
\[
J^n =
\begin{bmatrix}
\lambda^n & n \cdot \lambda^{n-1} \\
    0     & \lambda^n
\end{bmatrix}
\ne I.
\]
Tako sledi $\varepsilon = 0$. Sledi, da se $f$ konjugira k
preslikavi
\[
z \mapsto \frac{\lambda z}{\mu} = \alpha z,
\]
ta pa ima natanko dve fiksni točki; $0$ in $\infty$.
\end{proof}

\begin{trditev}
Naj bo $p > 2$ naravno število in
$\Omega = \rs \setminus \setb{x_i}{1 \leq i \leq p}$. Tedaj velja
$\abs{\Aut(\Omega)} \leq 2p$ ali pa
$\abs{\Aut(\Omega)} \in \set{12, 24, 60}$.
\end{trditev}

\begin{proof}
Označimo $G = \Aut(\Omega)$ in predpostavimo, da je
$\abs{G} \geq 2$. Označimo $G = \Aut \Omega$ in za vsako točko
$z \in \Omega$ njen stabilizator označimo z
$G_z = \setb{g \in G}{g(z) = z}$. Vzemimo neko maksimalno množico
$\setb{z_j}{1 \leq j \leq r}$ točk, ki imajo netrivialen
stabilizator in paroma disjunktne orbite. Naj bo še
$v_j = \abs{G_{z_j}}$ za vse $j \leq r$. Sedaj na dva načina
preštejmo fiksne točke netrivialnih avtomorfizmov (z
večkratnostmi). Ker ima vsak avtomorfizem natanko $2$ fiksni točki,
je teh skupaj enako kar $2 \cdot \br{\abs{G} - 1}$. Zlahka
preverimo, da so fiksne točke ravno elementi orbit točk $z_j$.
Vsaka točka orbite točke $z_j$ je fiksna točka natanko $v_j - 1$
netrivialnih avtomorfizmov, takih točk pa je seveda
$\frac{\abs{G}}{v_j}$. Tako dobimo enakost
\[
2 \cdot \br{\abs{G} - 1} =
\sum_{j=1}^r \frac{\abs{G}}{v_j} \cdot \br{v_j - 1}.
\]
Z malo spretnosti lahko to enakost preoblikujemo v
\[
2 - \frac{2}{\abs{G}} = \sum_{j=1}^r \br{1 - \frac{1}{v_j}}.
\]
Sedaj ločimo naslednje primere:

\begin{enumerate}[i)]
\item Velja $r = 1$. Velja
\[
1 - \frac{1}{v_1} < 1 \leq 2 - \frac{2}{\abs{G}},
\]
kar je seveda protislovje.

\item Velja $r = 2$. Enakost lahko v tem primeru prepišemo v obliko
\[
\frac{2}{\abs{G}} = \frac{1}{v_1} + \frac{1}{v_2}.
\]
Ker velja $v_1, v_2 \leq \abs{G}$, je lahko zgornja enakost
izpolnjena le v primeru $v_1 = v_2 = \abs{G}$. To pomeni, da imamo
natanko dve fiksni točki, ki sta fiksni točki vsakega avtomorfizma.
Ker je vsak avtomorfizem Riemannove sfere natanko določen s tremi
točkami, je tako dovolj določiti, kam se slika ena izmed $p$ točk,
za to pa imamo kvečjemu $p$ možnosti. V tem primeru tako velja
$\abs{\Aut(\Omega)} \leq p$.\footnote{Dokazati se da celo, da velja
$\Aut(\Omega) \cong \Z_k$ za nek $k \leq p$.}

\item Velja $r = 3$. V tem primeru lahko zgornjo enakost prepišemo
v
\[
\frac{2}{\abs{G}} =
\frac{1}{v_1} + \frac{1}{v_2} + \frac{1}{v_3} - 1.
\]
Brez škode za splošnost naj velja $v_1 \leq v_2 \leq v_3$. Če za
vse $j$ velja $v_j \geq 3$, je desna stran enačbe nepozitivna. Tako
sledi $v_1 = 2$. Če velja tudi $v_2 = 2$, lahko izrazimo
$v_3 = \frac{\abs{G}}{2}$. Orbita točke $z_3$ je tako enaka kar
$\set{z_3, z_3'}$. Sledi, da stabilizatorji točke $z_3$ fiksirajo
ta dva elementa, kar po istem argumentu kot zgoraj implicira, da je
$v_3 \leq p$ in zato $\abs{G} \leq 2p$.\footnote{V tem primeru je
$\Aut(\Omega)$ izomorfna neki diedrski grupi.}

Ostane še primer, ko je $v_1 = 2$ in $v_2, v_3 \geq 3$. Če velja
$v_3 \geq 6$, dobimo
\[
\frac{1}{v_1} + \frac{1}{v_2} + \frac{1}{v_3} - 1 \leq
\frac{1}{2} + \frac{1}{3} + \frac{1}{6} - 1 = 0,
\]
kar je seveda protislovje. Podobno pridemo do protislovja, če velja
$v_2, v_3 \geq 4$. Tako nam preostanejo le še primeri
\[
(v_1, v_2, v_3) \in \set{(2,3,3), (2,3,4), (2,3,5)}.
\]
S krajšim računom dobimo $\abs{G} \in \set{12, 24, 60}$.

\item Velja $r \geq 4$. Ker je $v_j \geq 2$, sledi
\[
\sum_{j=1}^r \br{1 - \frac{1}{v_j}} \geq
\frac{r}{2} \geq 2 > 2 - \frac{2}{\abs{G}},
\]
kar je seveda protislovje. \qedhere
\end{enumerate}
\end{proof}

Za katera števila $p$ pa lahko velja $\abs{G} > 2p$? Če imamo v
točki $x_j$ luknjo območja $\Omega$, jo moramo imeti tudi v vsakem
elementu njene orbite. Oglejmo si vsak primer posebej:

\begin{enumerate}[i)]
\item Velja $\abs{G} = 12$. V tem primeru imamo dve orbiti
velikosti $4$ in eno orbito velikosti $6$, vse ostale pa so
velikosti $12$. Tako sledi
\[
p = 4a + 6b + 12c,
\]
pri čemer veljajo omejitve $a \leq 2$ in $b \leq 1$. Ker želimo še
$p < 6$, je edina možnost kar $p = 4$.

\item Velja $\abs{G} = 24$. V tem primeru imamo po eno orbito
velikosti $6$, $8$ in $12$, zato velja
\[
p = 6a + 8b + 12c + d
\]
z omejitvami $a, b, c \leq 1$. Ob pogoju $p < 12$ tako sledi
$p \in \set{6, 8}$.

\item Velja $\abs{G} = 60$. V tem primeru imamo po eno orbito
velikosti $12$, $20$ in $30$, od koder sledi
\[
p = 12a + 20b + 30c + 60d
\]
z omejitvami $a, b, c \leq 1$. Z dodatnim pogojem $p < 30$ sta tako
edini možnosti $p \in \set{12, 20}$.
\end{enumerate}

Zgornje množice si lahko predstavljamo tudi geometrijsko. Grupe
redov $12$, $24$ in $60$ ustrezajo ravno grupam rotacij tetraedra,
oktaedra in ikozaedra. Orbite netrivialnih velikosti v teh primerih
predstavljajo kar oglišča, razpolovišča robov in pa središča mejnih
ploskev. Če za $p$ točk izberemo eno izmed teh orbit, bodo vse
rotacije še vedno avtomorfizmi območja.

Oglejmo si še primer, ko robne komponente niso nujno točke.

\begin{izrek}
Naj bo $\Omega$ območje na Riemannovi sferi, katerega robne
komponente sestavlja $p$ točk ali Jordanovih krivulj. Tedaj za
moč grupe $\Aut(\Omega)$ veljajo enake ocene kot zgoraj.
\end{izrek}

\begin{proof}
Po posplošitvi Riemannovega upodobitvenega izreka
(glej~\cite{Koebe_uni}) lahko predpostavimo, da je $\Omega$ kar
enotski disk, ki mu odstranimo nekaj točk in diskov. Po
Carathéodoryjevem izreku \cite[izrek~5.1.1 in opomba~5.1.2]{krantz}
sledi, da avtomorfizem permutira robne komponente območja $\Omega$.
Tako obstaja homomorfizem
$\lambda \colon \Aut(\Omega) \to S_{\partial \Omega}$, kjer je
$S_{\partial{\Omega}}$ permutacijska grupa. Jedro homomorfizma so
natanko tisti avtomorfizmi, ki fiksirajo vsako robno komponento
posebej. Pokažimo, da je jedro trivialno.

Naj bo $T \in \ker \lambda$ poljuben avtomorfizem. Najprej se lahko
znebimo točkastih robnih komponent, saj se te preslikajo same vase.
Z uporabo Schwarzovega zrcaljenja lahko $T$ razširimo preko vseh
ostalih robnih komponent. Enostavno je preveriti, da se pri tem
ohrani injektivnost preslikave. V limiti nam v vsaki komponenti
$\Omega^\mathsf{c}$ ostane samo ena točka. V vseh omejenih
komponentah je to odpravljiva singularnost, v neomejeni pa ali
odpravljiva singularnost ali pol prve stopnje. V obeh primerih se
$T$ razširi do avtomorfizma Riemannove sfere. Zanimajo nas torej
avtomorfizmi Riemannove sfere, ki fiksirajo vse robne komponente
$\Omega$. V nadaljevanju na točkaste robne komponente glejmo kot na
diske z radijem $0$.

Naj bo $T = \frac{az + b}{cz + d}$. Sedaj obravnavajmo dva primera.

\begin{enumerate}[i)]
\item Velja $c=0$. V tem primeru je $T$ afina transformacija. To
implicira, da $T$ poleg robnih komponent fiksira tudi njihova
središča. Ker sta to vsaj dve različni točki, ima $T$ dve fiksni
točki, zato velja kar $T = \id$.

\item Velja $c \ne 0$. Tedaj je $T$ kompozitum inverzije v točki
$z_0 = -\frac{d}{c}$, rotacije in translacije. Ker mora inverzija
ohranjati radije robnih komponent (preostali preslikavi sta namreč
izometriji), morajo vse biti ortogonalne na neko krožnico s
središčem v $z_0$.\footnote{Ne morejo imeti središča v $z_0$, saj
bi tedaj $T$ območje $\Omega$ slikal v notranjost te krožnice.}
Sedaj opazimo, da smo prišli do protislovja, saj je inverzija
obrnila orientacijo središč robnih komponent, česar pa ne moremo
popraviti z rotacijo in translacijo.
\end{enumerate}

\input{asy/inverzija.tex}

Sedaj si izberimo poljubno točko $z \not \in \Omega$ in si oglejmo
njeno orbito, torej množico $A = \setb{T(z)}{T \in \Aut(\Omega)}$.
Po enakem razmisleku kot zgoraj se namreč vsak avtomorfizem
$\Omega$ razširi do avtomorfizma kompleksne ravnine. V vsaki
komponenti $\Omega^\mathsf{c}$ imamo kvečjemu en element množice
$A$. Sedaj si izberimo poljubno točko v eni izmed komponent, ki je
množica $A$ ne obišče, in postopek ponovimo. Tako na koncu dobimo
množico $S = \setb{z_i}{1 \leq i \leq p}$, pri čemer je v vsaki
komponenti $\Omega^\mathsf{c}$ natanko ena točka. Poljuben
avtomorfizem $T \in \Aut(\Omega)$ se torej razširi do avtomorfizma
območja $\Omega \setminus S$, s tem pa je izrek dokazan.
\end{proof}

Za konec še opomnimo, da avtomorfizmov ni nujno končno mnogo, če
ima $\Omega^\mathsf{c}$ neskončno mnogo komponent. Na
sliki~\ref{sl:inf} je območje
\[
\Omega = \dsk \bigsetminus \bigcup_{n \in \Z} f^n(D),
\]
kjer je $D$ zaprt disk s središčem v $0$ in radijem $\frac{1}{5}$
ter
\[
f(z) = \frac{z - \frac{1}{2}}{1 - \frac{1}{2} z}.
\]

\input{asy/neskoncno_povezan.tex}

Seveda je $f^n \in \Aut(\Omega)$ za vsak $n \in \Z$. Ker sta lastni
vrednosti matrike
\[
\begin{bmatrix}
      1      & -\frac{1}{2} \\
-\frac{1}{2} &       1
\end{bmatrix}
\]
$\frac{1}{2}$ in $\frac{3}{2}$, je njena Jordanova forma enaka
\[
J =
\begin{bmatrix}
\frac{1}{2} &      0      \\
     0      & \frac{3}{2}
\end{bmatrix}.
\]
Tako je $J^n$ skalarni večkratnik identitete natanko tedaj, ko je
$n = 0$, kar pomeni, da $f$ nima končnega reda. Grupa
$\Aut(\Omega)$ je v tem primeru torej res neskončna.
