\section{Riemannove ploskve}

\subsection{Gladke in kompleksne mnogoterosti}

V tem poglavju bomo rezultate iz območij na Riemannovi sferi
posplošili na bolj splošne množice. Seveda hočemo še naprej
govoriti o holomorfnih preslikavah, zato potrebujejo te množice
neko strukturo, v kateri znamo odvajati. Naravna izbira so tako
mnogoterosti.

Razdelek je povzet po~\cite[razdelek 1.2]{Forstneric}
in~\cite[poglavja I.1, III.7 ter II.5]{Farkas_Kra_1980}.

\begin{definicija}
\emph{Topološka mnogoterost} dimenzije $n$ je Hausdorffov, 2-števen
topološki prostor $M$, v katerem ima vsaka točka $p \in M$ okolico,
homeomorfno odprti podmnožici $\R^n$. Paru okolice in homeomorfizma
pravimo \emph{lokalna karta}.
\end{definicija}

V nadaljevanju se omejimo na dvodimenzionalne mnogoterosti
(ploskve), saj so lokalno homeomorfne podmnožici kompleksne
ravnine, kar nam bo olajšalo definicijo holomorfnosti.

Zdi se, da lahko za vsako primerno preslikavo $f \colon M \to N$
med ploskvama $M$ in $N$ preverimo, ali je holomorfna -- za vsako
točko $P \in M$ poiščemo lokalni karti $(U, \varphi)$ in
$(V, \psi)$ točk $P$ in $f(P)$ in preverimo, ali je preslikava
$\tilde{f} = \psi \circ f \circ \varphi^{-1}$ holomorfna. To seveda
lahko naredimo, a naletimo na težavo -- holomorfnost je v tem
primeru odvisna od lokalne karte. Odločiti se moramo torej, katere
lokalne karte bomo izbrali.

\begin{definicija}
\emph{Atlas} ploskve $M$ je množica lokalnih kart
$\mathcal{U} = \setb{(U_i, \varphi_i)}{i \in I}$, za katero velja
\[
M = \bigcup_{i \in I} U_i.
\]
Če velja
$U_i \cap U_j \ne \emptyset$, definiramo \emph{prehodno preslikavo}
$\varphi_{i,j} \colon
\varphi_i(U_i \cap U_j) \subseteq \C \to
\varphi_j(U_i \cap U_j) \subseteq \C$ s predpisom
$\varphi_{i,j} = \varphi_j \circ \varphi_i^{-1}$. Atlas je
\emph{kompleksen}, če so vse prehodne preslikave holomorfne.
\end{definicija}

S to definicijo smo se znebili zgornje težave. Če namreč vzamemo
lokalne karte iz istega kompleksnega atlasa, je holomorfnost
preslikave neodvisna od izbire lokalne karte -- če so
$(U_i \subseteq M, \varphi_i)$ in $(V_i \subseteq N, \psi_i)$
za $i \in \set{1, 2}$ lokalne karte točk $P$ in $f(P)$, za
$f_i = \psi_i \circ f \circ \varphi_i^{-1}$ na dovolj majhni
okolici velja
\[
f_2 = \br{\psi_2 \circ \psi_1^{-1}} \circ
f_1 \circ \br{\varphi_1 \circ \varphi_2^{-1}}.
\]
Če je funkcija $f_1$ holomorfna, je zaradi holomorfnosti prehodnih
preslikav holomorfna tudi $f_2$.
\[
\begin{tikzcd}[column sep=large, row sep=large]
\varphi_1(U) \subseteq \C \arrow[r, dashrightarrow, "f_1"] &
\psi_1(V) \subseteq \C
\\
U = U_1 \cap U_2
\arrow[r, "f"] \arrow[d, "\varphi_2"'] \arrow[u, "\varphi_1"] &
V = V_1 \cap V_2
\arrow[u, "\psi_1"'] \arrow[d, "\psi_2"] \\
\varphi_2(U) \subseteq \C \arrow[r, dashrightarrow, "f_2"'] &
\psi_2(V) \subseteq \C
\end{tikzcd}
\]

Pravimo, da sta kompleksna atlasa $\mathcal{U}$ in $\mathcal{V}$
\emph{kompatibilna}, če je tudi $\mathcal{U} \cup \mathcal{V}$
kompleksen atlas. Lahko se prepričamo, da je kompatibilnost
ekvivalenčna relacija. Ko izbiramo atlas za mnogoterost je tako
pomembno le, v katerem ekvivalenčnem razredu je ta atlas. Taki
izbiri razreda atlasov pravimo tudi \emph{kompleksna struktura}.

\begin{definicija}
\emph{Riemannova ploskev} je povezana mnogoterost dimenzije $2$
(kompleksne dimenzije $1$) skupaj z izborom ekvivalenčnega razreda
kompleksnih atlasov.
\end{definicija}

\begin{zgled}
Najpreprostejši primeri Riemannovih ploskev so kar območja v
kompleksni ravnini. Kompleksna struktura na teh množicah je podana
kar z vložitvijo okolic v kompleksno ravnino.

Kompleksno strukturo lahko uvedemo tudi na sferi, in sicer s
stereografsko projekcijo. Če sta $N$ in $S$ severni in južni pol
sfere $S^2 \subseteq \C \times \R$, nam preslikavi
\[
\pi_N \colon (z, t) \mapsto \frac{z}{1-t}
\qquad \text{in} \qquad
\pi_S \colon (z, t) \mapsto \frac{\oline{z}}{1+t}
\]
podata lokalni karti za $S^2 \setminus \set{N}$ in
$S^2 \setminus \set{S}$. Krajši izračun pokaže, da je
\[
\pi_N \circ \pi_S^{-1}(\xi) = \frac{1}{\xi},
\]
kar je holomorfna preslikava, zato je to res kompleksen atlas.
\end{zgled}

\begin{definicija}
Preslikava $f \colon M \to N$ med Riemannovima ploskvama je
\emph{holomorfna}, če je za vsako točko $P \in M$ in poljubni
lokalni karti $(U, \varphi)$ in $(V, \psi)$ točk $P$ ter $f(P)$
preslikava $\tilde{f} = \psi \circ f \circ \varphi^{-1}$
holomorfna.
\end{definicija}

Po zgornjem razmisleku je holomorfnost dovolj preveriti na enem
paru lokalnih kart vsake točke. Pomembno je omeniti, da imajo
holomorfne preslikave med Riemannovimi ploskvami po definiciji
enake lokalne lastnosti kot holomorfne preslikave v kompleksni
ravnini -- velja na primer izrek o odprti preslikavi za
nekonstantne holomorfne funkcije.

Sedaj, ko imamo definirano holomorfnost, lahko uvedemo še pojem
holomorfnega avtomorfizma ploskve $M$ -- to bo preprosto vsaka
bijektivna holomorfna preslikava $f \colon M \to M$.

V nadaljevanju se bomo omejili na kompaktne Riemannove ploskve.
Izkaže se, da so vse Riemannove ploskve
orientabilne~\cite[razdelek 1.2.6]{Forstneric}. Topološko lahko te
klasificiramo kot $g$-toruse -- za $g=0$ to pomeni sfero, za $g=1$
torus, za $g \geq 2$ pa $g$ torusov, ki so zlepljeni skupaj
(povezana vsota). Številu $g$ pravimo \emph{rod} ploskve.

\input{asy/3-torus.tex}

Za lažjo analizo grup avtomorfizmov se moramo najprej seznaniti z
nekaterimi lastnostmi Riemannovih ploskev.

\begin{trditev}
\label{td:deg}
Naj bo $f \colon M \to N$ nekonstantna holomorfna preslikava med
kompaktnima Riemannovima ploskvama. Tedaj obstaja naravno število
$m$, za katero $f$ doseže vsako točko $Q \in N$ natanko
$m$-krat.\footnote{Šteto z večkratnostmi.}
\end{trditev}

\begin{proof}
Iz kompleksne analize vemo, da za vsako točko $P \in M$ obstajata
taki lokalni koordinati $\tilde{z}_1$ in $\tilde{z}_2$ točk $P$ in
$f(P)$, da je $f(\tilde{z}_1) = \tilde{z}_2^n$. Število $n-1$
označimo z $b(P)$ in mu pravimo \emph{razvejiščno število točke}.
Namesto oznake $b(P)$ bomo v nadaljevanju pogosto uporabili tudi
\emph{red} točke $\ord_P f = b(P) + 1$.

Za vsako naravno število $m$ naj bo
\[
\Sigma_m =
\setb{X \in N}{\sum_{f(P)=X} (b(P)+1) \geq m}.
\]
Označimo še
\[
\varphi(X) = \sum_{f(P) = X} (b(P)+1).
\]
Posebej, če je $X \not \in f(M)$, velja $\varphi(X) = 0$. Vse
množice $\Sigma_m$ so odprte -- če je $b(P) = n-1$, lahko v
lokalnih koordinatah zapišemo $f(\tilde{z}) = \tilde{z}^n$. Enačba
$f(\tilde{z}) = \varepsilon$ ima tako natanko $n$ rešitev, zato za
okolico $U$ točke $P$ velja
\[
b(P) + 1 = \sum_{Q \in U \cap f^{-1}(P')} (b(Q) + 1),
\]
kjer je $P' \in f(U)$. Če to enakost seštejemo po okolicah vseh
točk $P \in f^{-1}(X)$, dobimo
\[
m \leq \varphi(X) \leq \varphi(P').
\]

Pokažimo še, da so te množice zaprte v $\rs$. Naj bo $Q$ limita
zaporedja točk $Q_k \in \Sigma_m$, pri čemer je brez škode za
splošnost $b(P) = 0$ za vsak $P \in f^{-1}(Q_k)$. Ker imajo vse
množice $f^{-1}(Q_k)$ vsaj $m$ elementov, lahko najdemo tako
podzaporedje zaporedja $(Q_k)_{n=1}^\infty$, da lahko iz njihovih
praslik tvorimo $m$ konvergentnih zaporedij. Tako sledi
\[
\sum_{P \in f^{-1}(Q)} (b(P)+1) \geq m.
\]
Sledi, da so vse množice $\Sigma_m$ odprte in zaprte v $\rs$. Čim
je ena izmed množic $\Sigma_m$ neprazna, je tako enaka celotni
Riemannovi sferi, saj je ta povezana.
\end{proof}

Številu $m$ pravimo \emph{stopnja} preslikave $f$ in označimo
$m = \deg f$.

\begin{posledica}
Naj bo $M$ kompaktna Riemannova ploskev. Če je $f \colon M \to \C$
holomorfna preslikava, je konstantna.
\end{posledica}

\begin{proof}
Preslikavo $f$ lahko opazujemo kot preslikavo med Riemannovo
ploskvijo $M$ in Riemannovo sfero $\rs$. Če $f$ ni konstantna, ima
pozitivno stopnjo, kar pa ni mogoče, saj je
$f^{-1}(\infty) = \emptyset$.
\end{proof}

To posledico lahko pravzaprav dokažemo tudi z uporabo lastnosti
holomorfnih preslikav. Denimo, da je $f$ nekonstantna. Ker je $M$
kompaktna, je taka tudi $f(M)$. Ker pa so nekonstantne holomorfne
preslikave odprte, pa sledi, da je $f(M)$ tudi odprta. To seveda
pomeni, da je $f(M) = \C$, kar je v protislovju s kompaktnostjo.

\begin{definicija}
Za kompaktni Riemannovo ploskvi $M$ in $N$ ter nekonstantno
preslikavo $f \colon M \to N$ definiramo
\emph{razvejiščno število} kot
\[
B = \sum_{P \in M} b_f(P).
\]
\end{definicija}

Število je dobro definirano, saj je množica
$\setb{P \in M}{b_f(P) > 0}$ diskretna in tako zaradi kompaktnosti
končna.

\begin{izrek}[Riemann-Hurwitz]
\label{iz:rie-hur}
Naj bosta $M$ in $N$ kompaktni Riemannovi ploskvi rodov $g$ in
$\gamma$, $f \colon M \to N$ pa nekonstantna preslikava stopnje
$n$. Tedaj za razvejiščno število $B$ velja
\[
2 - 2g = n(2 - 2 \gamma) - B.
\]
\end{izrek}

\begin{proof}
Ker je množica $\setb{P \in M}{b_f(P) > 0}$ končna, jo lahko
uporabimo za triangulacijo ploskve $N$. Denimo, da ima
triangulacija $F$ lic, $E$ povezav in $V$ vozlišč. To
triangulacijo lahko z $f^{-1}$ prenesemo na $M$. Tako dobimo
triangulacijo ploskve $M$ z $nF$ lici, $nE$ povezavami in $nV - B$
vozlišči. Sledi, da je\footnote{Eulerjeva karakteristika.}
\begin{align*}
F - E + V &= 2 - 2 \gamma,
\\
nF - nE + nV - B &= 2 - 2g.
\end{align*}
Iz teh enačb očitno sledi
\[
2 - 2g = n(2 - 2 \gamma) - B. \qedhere
\]
\end{proof}

\begin{trditev}
Naj bo $H \subseteq \Aut(M)$ končna podgrupa grupe avtomorfizmov
Riemannove ploskve $M$. Tedaj je podgrupa
$H_P = \setb{h \in H}{h(P) = P}$ ciklična.
\end{trditev}

\begin{proof}
Dokazali bomo, da obstaja enostavno povezana množica
$D \subseteq M$, ki je invariantna za $H_P$ -- za vsak $h \in H_P$
torej velja $h(D) = D$. Po Riemannovem upodobitvenem izreku namreč
tedaj obstaja biholomorfna preslikava $f \colon D \to \dsk$, za
katero velja $f(P) = 0$. Avtomorfizmi diska
$f \circ h \circ f^{-1}$ so torej rotacije, vsaka končna grupa
rotacij pa je ciklična.

Opazujmo avtomorfizme v lokalni koordinati točke $P$. Pokažimo, da
vsak element $h \in H_P$ dovolj majhne diske s središčem v $P$
slika v konveksne množice. Dovolj je pokazati, da dovolj majhne
krožnice s središčem v $P$ slika v konveksne krivulje, oziroma da
je argument smeri tangentnega vektorja na sliko krožnice monotona
funkcija.

Tangentni vektor v točki $z$ na sliko krožnice z radijem
$r = \abs{z}$ dobimo kot
\[
h'(z) \cdot \frac{z}{\abs{z}} \cdot i,
\]
kar pomeni, da je njegov argument enak
\[
\arg{h'(z)} + \arg(z) + \frac{\pi}{2}.
\]
Dokazujemo torej, da je
\[
\arg \br{h' \br{r \cdot e^{i \varphi}}} + \varphi
\]
naraščajoča funkcija v $\varphi$ za vse dovolj majhne $r$, ker pa
lahko lokalno definiramo\footnote{Ker je $h$ avtomorfizem, velja
$h'(z) \ne 0$.}
\[
\arg(z) = \Im(\log(z)),
\]
je dovolj pokazati, da je
\[
\varphi + \Im \br{\log \br{h' \br{r \cdot e^{i \varphi}}}}
\]
naraščajoča. Njen odvod je enak kar
\[
1 + \Im \br{\frac{h'' \br{r \cdot e^{i \varphi}}}
{h' \br{r \cdot e^{i \varphi}}} \cdot
r \cdot i \cdot e^{i \varphi}} =
1 + \Re \br{\frac{z \cdot h''(z)}{h'(z)}},
\]
kar je za dovolj majhne $z$ zaradi zveznosti seveda pozitivno.

Sedaj naj bo $r > 0$ tako realno število, da je
$h(\dsk(r))$ konveksna za vse $h \in H_P$. Tedaj je
\[
D = \bigcap_{h \in H_P} h(\dsk(r))
\]
konveksna množica, zato je enostavno povezana.
\end{proof}

\begin{definicija}
Naj bo $H \subseteq \Aut(M)$ končna podgrupa grupe avtomorfizmov
Riemannove ploskve $M$. Naj bo $\pi \colon M \to \kvoc{M}{H}$
kvocientna projekcija. Na množici $\kvoc{M}{H}$ uvedemo kompleksno
strukturo na naslednji način:

\begin{enumerate}[i)]
\item Če je grupa $H_P = \setb{h \in H}{h(P) = P}$ trivialna,
lokalna karta na dovolj majhni okolici $P$ inducira lokalno karto
pri $\pi(P)$.
\item Če je v lokalni koordinati $H_P$ generirana s preslikavo
$z \mapsto e^{\frac{2 \pi i}{k}} z$, za lokalno karto točke
$\pi(P)$ vzamemo $z^k$.
\end{enumerate}
\end{definicija}

Prepričamo se lahko, da so te lokalne karte med seboj kompatibilne.
Na kvocientu $\kvoc{M}{H}$ smo torej dobili kompleksno strukturo,
zato je to Riemannova ploskev. Opazimo še, da je kvocientna
projekcija $\pi \colon M \to \kvoc{M}{H}$ holomorfna.

\begin{definicija}
\emph{Meromorfen $q$-diferencial} $\omega$ Riemannove ploskve je
dodelitev meromorfne funkcije $f$ vsaki lokalni koordinati, pri
čemer je $f(z)\,dz^q$ neodvisna od lokalne koordinate. Meromorfnim
$1$-diferencialom pravimo kar \emph{meromorfni diferenciali}.
\end{definicija}

Naj bosta $(U, \varphi)$ in $(V, \psi)$ lokalni karti, za kateri
velja $U \cap V \ne \emptyset$. Če jima meromorfen $q$-diferencial
$\omega$ priredi funkciji $f_U$ in $f_V$, mora tako veljati
\[
f_U = f_V \cdot \br{\br{\psi \circ \varphi^{-1}}'}^q.
\]
Če je $\omega$ meromorfen diferencial, ki je v lokalnih koordinatah
podan z $f_U(z)\,dz$, je $\omega^q = f_U(z)^q\,dz^q$ meromorfen
$q$-diferencial.

\begin{zgled}
Naj bosta $z$ in $\xi = \frac{1}{z}$ lokalni koordinati za
$\rs \setminus \set{\infty}$ in $\rs \setminus \set{0}$. Tedaj je
$\xi' = -\frac{1}{z^2}$, zato velja
\[
\frac{1}{z} = -\frac{1}{\xi} \cdot \xi'.
\]
S predpisoma $\omega = \frac{1}{z}\,dz$ in
$\omega = -\frac{1}{\xi}\,d\xi$ je tako podan meromorfen
diferencial na $\rs$.
\end{zgled}

\begin{trditev}
Naj bosta $\alpha$ in $\beta$ meromorfna $q$-diferenciala. Tedaj je
$\frac{\alpha}{\beta}$ meromorfna funkcija.
\end{trditev}

\begin{proof}
Z zgornjimi oznakami velja
\[
\frac{\alpha_U}{\beta_U} =
\frac{\alpha_V \cdot \br{\br{\psi \circ \varphi^{-1}}'}^q}
{\beta_V \cdot \br{\br{\psi \circ \varphi^{-1}}'}^q} =
\frac{\alpha_V}{\beta_V}.
\]
Kvocient $\frac{\alpha}{\beta}$ tako ni odvisen od lokalnih
koordinat.
\end{proof}

Očitno velja tudi obratno -- če je $\alpha$ meromorfen
$q$-diferencial in $f$ meromorfna funkcija, je tudi $f \alpha$
meromorfen $q$-diferencial.

\subsection{Riemann-Rochov izrek}

Razdelek je povzet po~\cite[poglavje III.4]{Farkas_Kra_1980}.

\begin{definicija}
\emph{Divizor} na Riemannovi ploskvi $M$ je formalni simbol
\[
\mathfrak{A} = \prod_{P \in M} P^{\alpha(P)},
\]
kjer za vsak $P$ velja $\alpha(P) \in \Z$ in je $\alpha(P) \ne 0$
za kvečjemu končno mnogo točk $P \in M$. \emph{Stopnja} divizorja
$\mathfrak{A}$ je definirana kot
\[
\deg \mathfrak{A} = \sum_{P \in M} \alpha(P).
\]
\end{definicija}

Divizorji se pogosto označujejo tudi linearno, torej simbolno
\[
\mathfrak{A} = \sum_{P \in M} \alpha(P) P.
\]

Divizorji na $M$ tvorijo grupo za naravno definirano množenje --
to grupo označimo z $\Div(M)$. Tako je
$\deg \colon \Div(M) \to \Z$ homomorfizem grup.

Za vsako nekonstantno meromorfno funkcijo $f \in \mathscr{K}(M)$
definiramo njen \emph{glavni divizor} kot\footnote{Glavne divizorje
na enak način definiramo še za meromorfne diferenciale.}
\[
(f) = \prod_{P \in M} P^{\ord_P f}.
\]
Definiramo lahko še \emph{divizor polov}
\[
f^{-1}(\infty) = \prod_{P \in M} P^{\max(-\ord_P f, 0)}
\]
in \emph{divizor ničel}
\[
f^{-1}(0) = \prod_{P \in M} P^{\max(\ord_P f, 0)}.
\]
Opazimo, da velja
\[
(f) = \frac{f^{-1}(0)}{f^{-1}(\infty)}.
\]
Na divizorjih uvedemo ekvivalenčno relacijo $\sim$ na naslednji način:
\[
\mathfrak{A} \sim \mathfrak{B} \iff
\mathfrak{A} \mathfrak{B}^{-1} = (f).
\]

\begin{lema}
Naj bo $M$ kompaktna Riemannova ploskev. Za vsako nekonstantno
funkcijo $f \in \mathscr{K}(M)$ velja
$\deg f^{-1}(0) = \deg f^{-1}(\infty)$. Ekvivalentno je
$\deg (f) = 0$.
\end{lema}

\begin{proof}
Stopnja divizorja polov funkcije $f$ je natanko število njenih
polov, štetih z večkratnostmi, stopnja divizorja ničel pa
število njenih ničel. Ti števili sta enaki po
trditvi~\ref{td:deg}.
\end{proof}

Posebej velja opomniti, da to pomeni, da imajo meromorfne funkcije
na kompaktnih Riemannovih ploskvah enako število ničel in polov
(štetih z večkratnostmi).

Na divizorjih lahko uvedemo relacijo delne urejenosti kot
\[
\prod_{P \in M} P^{\alpha(P)} \geq \prod_{P \in M} P^{\beta(P)}
\iff
\forall P \in M \colon \alpha(P) \geq \beta(P).
\]
Pravimo, da je divizor $\mathfrak{A}$ \emph{efektiven}, če velja
$\mathfrak{A} \geq 1$. Ekvivalentno to pomeni, da je
$\alpha(P) \geq 0$ za vsak $P \in M$. Ni težko videti, da je za
vsak divizor $\mathfrak{A}$ na $M$ množica
\[
L(\mathfrak{A}) =
\setb{f \in \mathscr{K}(M)}{(f) \geq \mathfrak{A}}
\]
vektorski prostor nad $\C$ -- njegovo dimenzijo označimo z
$r(\mathfrak{A})$.

\begin{zgled}
Velja $r(1) = 1$. Pogoj $(f) \geq 1$ je namreč ekvivalenten temu,
da je $f$ holomorfna. Ker so vse holomorfne funkcije na kompaktnih
Riemannovih ploskvah konstantne, je zato $L(1) \cong \C$, kar je
enodimenzionalen prostor.
\end{zgled}

\begin{zgled}
Če je $\deg \mathfrak{A} > 0$, je $r(\mathfrak{A}) = 0$. Iz
neenakosti $(f) \geq \mathfrak{A}$ za neničelno funkcijo $f$
namreč sledi $0 = \deg (f) \geq \deg \mathfrak{A} > 0$, kar je
protislovje.
\end{zgled}

\begin{trditev}
Naj bo $P$ točka na kompaktni Riemannovi ploskvi $M$. Tedaj za
vsako naravno število $n$ velja
\[
r \br{P^{-n}} \leq r \br{P^{1-n}} + 1.
\]
\end{trditev}

\begin{proof}
Naj bosta $f$ in $g$ meromorfni funkciji s polom stopnje natanko
$n$ v točki $P$. V neki lokalni karti lahko torej zapišemo
\[
f(z) = \frac{a}{z^n} + f_1(z)
\quad \text{in} \quad
g(z) = \frac{b}{z^n} + g_1(z),
\]
kjer velja $f_1, g_1 \in L \br{P^{1-n}}$. Sledi, da je
\[
b f - a g \in L \br{P^{1-n}},
\]
zato je $L \br{P^{1-n}} \cup \set{f}$ ogrodje za $L \br{P^{-n}}$.
\end{proof}

Podobno je tudi za meromorfne diferenciale
\[
\Omega(\mathfrak{A}) =
\setb{\omega}{\text{$\omega$ je meromorfen diferencial} \land
(\omega) \geq \mathfrak{A}}
\]
vektorski prostor nad $\C$. Označimo
$i(\mathfrak{A}) = \dim \Omega(\mathfrak{A})$.

\begin{trditev}\label{td:mero_dif}
Naj bo $\mathfrak{A}$ poljuben divizor in $\omega$ meromorfen
diferencial. Tedaj je
\[
i(\mathfrak{A}) = r \br{\mathfrak{A} (\omega)^{-1}}.
\]
\end{trditev}

\begin{proof}
Naj bo $\varphi \colon
\Omega(\mathfrak{A}) \to L \br{\mathfrak{A} (\omega)^{-1}}$
preslikava s predpisom
$\varphi \colon \zeta \mapsto \frac{\zeta}{\omega}$. Seveda je
predpis dobro definiran, ni pa težko videti, da je to izomorfizem
vektorskih prostorov. Sledi, da imata enako dimenzijo.
\end{proof}

\begin{izrek}[Riemann-Roch]
Naj bo $M$ kompaktna Riemannova ploskev roda $g$ in $\mathfrak{A}$
divizor na $M$. Tedaj velja
\[
r \br{\mathfrak{A}^{-1}} - i(\mathfrak{A}) =
\deg \mathfrak{A} - g + 1.
\]
\end{izrek}

Dokaz izreka najdemo v~\cite[izrek III.4.11]{Farkas_Kra_1980}.

\begin{zgled}
Z uporabo zgornjega izreka lahko izračunamo $i(1)$. Velja namreč
\[
i(1) = r(1) - \deg 1 + g - 1 = g. \qedhere
\]
To pomeni, da je dimenzija vektorskega prostora holomorfnih
diferencialov (torej meromorfnih diferencialov brez polov) enaka
$g$.
\end{zgled}

\begin{trditev}
Naj bo $\deg \mathfrak{A} > 2g - 2$. Tedaj je
$i(\mathfrak{A}) = 0$.
\end{trditev}

\begin{proof}
Naj bo $\omega \in i(1)$ neničeln holomorfen diferencial. Tedaj je
\[
r \br{(\omega)^{-1}} = \deg (\omega) - g + 1 + i \br{(\omega)}.
\]
Po trditvi~\ref{td:mero_dif} je $r \br{(\omega)^{-1}} = i(1) = g$
in $i \br{(\omega)} = r(1) = 1$. Od tod sledi, da je
$\deg (\omega) = 2g - 2$.

Sedaj dobimo
\[
i(\mathfrak{A}) = r \br{\mathfrak{A} (\omega)^{-1}} = 0,
\]
saj je $\deg \br{\mathfrak{A} (\omega)^{-1}} > 0$.
\end{proof}

To pomeni, da je stopnja glavnih divizorjev meromorfnih
diferencialov navzgor omejena z $2g - 2$.

\subsection{Weierstrassove točke}

Razdelek je povzet po~\cite[poglavje III.5]{Farkas_Kra_1980}.

Podobno kot pri ravninskih območjih bo tudi pri Riemannovih
ploskvah naš cilj vložiti grupo avtomorfizmov v neko končno
simetrično grupo. Ker naše ploskve nimajo roba, bo to vložitev
težje najti. Poiskali bomo točke, za katere obstajajo funkcije s
poli majhnih stopenj v teh točkah, pri čemer si bomo pomagali z
Riemann-Rochovim izrekom.

\begin{izrek}[Weierstrass]
Naj bo $M$ ploskev roda $g > 0$ in $P \in M$. Tedaj obstaja
natanko $g$ števil
\[
1 = n_1 < n_2 < \dots < n_g < 2g,
\]
za katera ne obstaja funkcija $f \in \mathscr{K}(M)$, ki je
holomorfna na $M \setminus \set{P}$ in ima pol reda $n_j$ v $P$.
Tem številom pravimo \emph{vrzeli}.
\end{izrek}

\begin{proof}
Najprej se prepričajmo, da res velja $n_1 = 1$. V nasprotnem
primeru bi obstajala meromorfna funkcija $f \colon M \to \rs$, ki
ima natanko en pol prve stopnje. Po trditvi~\ref{td:deg} sledi, da
je $f$ bijekcija, zato je $M$ konformno ekvivalentna Riemannovi
sferi. To seveda ni mogoče, saj smo privzeli, da za rod ploskve $M$
velja $g > 0$.

Opazimo, da je število $n$ vrzel natanko tedaj, ko je
$r(P^{-n}) = r(P^{1-n})$. Ker je $r(P^{-n}) \leq r(P^{1-n}) + 1$,
število $n$ ni vrzel natanko tedaj, ko velja
\[
r \br{P^{-n}} - r \br{P^{1-n}} = 1.
\]
Po Riemann-Rochovem izreku velja
\[
r \br{P^{-k}} = k-g+1 + i \br{P^k},
\]
zato sledi
\begin{align*}
r \br{P^{-n}} - r(1) &=
\sum_{k=1}^n \br{r \br{P^{-k}} - r \br{P^{1-k}}}
\\
&=
\sum_{k=1}^n \br{1 + i \br{P^k} - i \br{P^{k-1}}}
\\
&=
n + i \br{P^n} - i(1).
\end{align*}
Ker je $i(1) = g$ in za vse $n > 2g-2$ velja $i(P^n) = 0$, sledi
\[
r \br{P^{-n}} - 1 = n - g.
\]
Opazimo, da leva stran prešteje ravno števila, ki so manjša od $n$
in niso vrzeli. Sledi, da je vrzeli natanko $g$ in so vse strogo
manjše od $2g$ -- enakost namreč nastopi že pri $n = 2g - 1$.
\end{proof}

\begin{definicija}
Točka $P \in M$ je \emph{Weierstrassova točka}, če na $M$ obstaja
neničelni holomorfen diferencial z ničlo reda vsaj $g$ v
$P$.
\end{definicija}

\begin{trditev}
Točka $P$ je Weierstrassova natanko tedaj, ko vsaj eno izmed števil
$2, \dots, g$ ni vrzel za $P$.
\end{trditev}

\begin{proof}
Obstoj meromorfnega diferenciala z ničlo reda vsaj $g$ v $P$ je
ekvivalenten pogoju $i(P^g) > 0$. Po Riemann-Rochovem izreku je ta
neenakost ekvivalentna
\[
r \br{P^{-g}} - 1 > 0,
\]
oziroma $r \br{P^{-g}} \geq 2$. Ker je $r(1) = 1$, med
$2, \dots, g$ obstaja število, ki ni vrzel.
\end{proof}

Weierstrassove točke nam bodo pomagale pri analizi grup
avtomorfizmov Riemannovih ploskev:

\begin{lema}
\label{lm:perm_wei}
Naj bo $M$ kompaktna Riemannova ploskev roda $g \geq 2$, $W$ pa
množica njenih Weierstrassovih točk. Tedaj za vsak avtomorfizem
$T \in \Aut(M)$ velja $T(W) = W$.
\end{lema}

\begin{proof}
Ker lahko meromorfno funkcijo s polom primerne stopnje komponiramo
z avtomorfizmom, sledi, da ti ohranjajo vrzeli.
\end{proof}

Podobno kot pri ravninskih območjih smo dobili homomorfizem med
grupo avtomorfizmov in neko simetrično grupo. V nadaljevanju bomo
pokazali, da je Weierstrassovih točk končno mnogo.

Preostanek tega razdelka bo namenjen oceni števila Weierstrassovih
točk.

Posebno pozornost najprej namenimo \emph{nevrzelim} -- komplementu
tega zaporedja, torej številom
\[
1 < \alpha_1 < \dots < \alpha_g = 2g,
\]
za katera obstaja funkcija s polom reda $\alpha_j$ v $P$. Če sta
števili $\alpha_i$ in $\alpha_j$ nevrzel, je tako tudi število
$\alpha_i + \alpha_j$, saj lahko vzamemo kar produkt pripadajočih
funkcij. Posebej je vsak večkratnik nevrzel spet nevrzel. Če je
$\alpha_1 = 2$, so tako vsa soda števila nevrzeli in so vrzeli
natanko liha števila, manjša od $2g$.

\begin{lema}
Za vsako naravno število $j < g$ velja
\[
\alpha_j + \alpha_{g-j} \geq 2g.
\]
\end{lema}

\begin{proof}
Denimo, da je $\alpha_j + \alpha_{g-j} < 2g$. Tedaj so vsa števila
$\alpha_k + \alpha_{g-j}$ za $k \leq j$ nevrzeli, manjše od $2g$.
Dobimo zaporedje
\[
\alpha_1 < \alpha_2 < \dots < \alpha_{g-j} <
\alpha_1 + \alpha_{g-j} < \dots < \alpha_j + \alpha_{g-j} < 2g.
\]
Tako imamo skupaj vsaj $g-j + j + 1 = g + 1$ nevrzeli, manjših ali
enakih $2g$. To je seveda protislovje.
\end{proof}

\begin{lema}
\label{lm:nongap_ineq}
Velja neenakost
\[
\sum_{j=1}^{g} \alpha_j \geq g \cdot(g+1)
\]
z enakostjo natanko tedaj, ko je $\alpha_1 = 2$.
\end{lema}

\begin{proof}
Za dokaz neenakosti je dovolj uporabiti prejšnjo lemo. Zgornja
izraza sta enaka natanko tedaj, ko za vsak $j < g$ velja
\[
\alpha_j + \alpha_{g-j} = 2g.
\]
Če je število $\alpha$ nevrzel, je tako torej tudi $2g - \alpha$.
Opazimo, da je za nevrzeli $\alpha_i < \alpha_j$ tudi
$\alpha_i + (2g - \alpha_j)$ nevrzel, zato je tak tudi
\[
2g - (\alpha_i + (2g - \alpha_j)) = \alpha_j - \alpha_i.
\]
Sledi, da je tudi vsaka razlika nevrzel spet nevrzel. Sledi, da
so vse nevrzel večkratnik najmanjše nevrzel (osnovni izrek o
deljenju), kar pa takoj implicira $\alpha_1 = 2$.
\end{proof}

Število $n$ je vrzel natanko tedaj, ko je
$r \br{P^{-n}} = r \br{P^{1-n}}$. To je po Riemann-Rochovem izreku
ekvivalentno $i \br{P^{n-1}} - i \br{P^n} = 1$. Sledi, da imajo
holomorfni diferenciali na $M$ v točki $P$ lahko red enak le enemu
izmed števil
\[
n_1 - 1, n_2 - 1, \dots, n_g - 1.
\]
Posebej, obstaja baza $\setb{\omega_i}{1 \leq i \leq g}$
holomorfnih diferencialov, pri čemer velja
$\ord_P \omega_i = n_i - 1$.

\begin{definicija}
\emph{Utež} točke $P \in M$ je vsota
\[
\tau(P) = \sum_{j=1}^g (n_j - j),
\]
kjer so $n_j$ vrzeli za $P$.
\end{definicija}

\begin{lema}
Naj bodo $\varphi_1$, $\varphi_2$, \dots, $\varphi_n$ meromorfne
funkcije s paroma različnim redom v točki $P \in X$. Tedaj za
determinanto
\[
\Phi(z) = \det
\begin{bmatrix}
\varphi_1(z)    & \varphi_2(z)  & \dots  & \varphi_n(z)  \\
\varphi_1'(z)   & \varphi_2'(z) & \dots  & \varphi_n'(z) \\
\vdots          & \vdots        & \ddots & \vdots        \\
\varphi_1^{(n-1)}(z)            & \varphi_2^{(n-1)}      &
\dots                           & \varphi_n^{(n-1)}(z)
\end{bmatrix}
\]
velja
\[
\ord_z \Phi = \sum_{i=1}^n \br{\ord_z \varphi_i - i + 1}.
\]
\end{lema}

\begin{proof}
Za lažji zapis pišimo
\[
\Phi(z) = \det
\begin{bmatrix}
\varphi_1(z) & \dots & \varphi_n(z)
\end{bmatrix}.
\]
Trditev dokažemo z indukcijo -- trditev očitno velja za $n=1$. Za
indukcijski korak si bomo pomagali z dejstvom, da za vsako
meromorfno funkcijo $f$ velja
\[
\Phi_f = \det
\begin{bmatrix}
f \cdot \varphi_1(z) & \dots & f \cdot \varphi_n(z)
\end{bmatrix}
=
f^n \cdot \det
\begin{bmatrix}
\varphi_1(z) & \dots & \varphi_n(z)
\end{bmatrix}.
\]
Razpišemo lahko namreč
\[
\Phi_f
=
\det
\begin{bmatrix}
f  \varphi_1 & \dots & f \varphi_n \\
f \varphi_1' + f' \varphi_1 & \dots & f \varphi_n' + f' \varphi_n \\
\vdots & & \vdots \\
f \varphi_1^{(n-1)} + \dots + f^{(n-1)} \varphi_1 & \dots & f \varphi_n^{(n-1)} + \dots + f^{(n-1)} \varphi_n
\end{bmatrix}.
\]
S preprostimi linearnimi kombinacijami lahko sedaj dobimo
\[
\Phi_f = \det
\begin{bmatrix}
f \varphi_1         & \dots & f \varphi_n         \\
f \varphi_1'        & \dots & f \varphi_n'        \\
\vdots              &       & \vdots              \\
f \varphi_1^{(n-1)} & \dots & f \varphi_n^{(n-1)}
\end{bmatrix}
= f^n \Phi.
\]
Tako dobimo
\[
\det
\begin{bmatrix}
\varphi_1 & \dots \varphi_n
\end{bmatrix}
=
\varphi_1^n \cdot \det
\begin{bmatrix}
1 & \frac{\varphi_2}{\varphi_1} &
\dots & \frac{\varphi_n}{\varphi_1}
\end{bmatrix}
=
\varphi_1^n \cdot \det
\begin{bmatrix}
\br{\frac{\varphi_2}{\varphi_1}}' & \dots &
\br{\frac{\varphi_n}{\varphi_1}}'
\end{bmatrix}.
\]
Ker za vsak $i$ velja $\ord_z \varphi_1 \ne \ord_z \varphi_i$,
sledi
\[
\ord_z \br{\frac{\varphi_i}{\varphi_1}}' =
\ord_z \varphi_i - \ord_z \varphi_1 - 1.
\]
To so paroma različna števila, zato lahko uporabimo indukcijsko
predpostavko. Dobimo
\begin{align*}
\ord_z \Phi &=
n \cdot \ord_z \varphi_1 +
\sum_{i=2}^n \br{\ord_z \varphi_i - \ord_z \varphi_1 - 1 - (i - 2)}
\\
&=
\ord_z \varphi_1 + \sum_{i=2}^n \br{\ord_z \varphi_i - i + 1}
\\
&=
\sum_{i=1}^n \br{\ord_z \varphi_i - i + 1}. \qedhere
\end{align*}
\end{proof}

Naj v neki lokalni koordinati velja $\omega_i = f_{U_i}\,dz$. Če
vzamemo $\varphi_i = f_{U_i}$, lahko zapišemo kar
$\tau(P) = \ord_P \Phi$.

\begin{trditev}
Naj bo $M$ kompaktna Riemannova ploskev z rodom $g \geq 2$. Tedaj
je
\[
\sum_{P \in M} \tau(P) = g^3-g.
\]
\end{trditev}

\begin{proof}
Pokažimo, da je zgoraj definirani $\Phi$ holomorfen $m$-diferencial
za $m = \frac{g \cdot (g+1)}{2}$. Denimo, da lokalno velja
$\omega_i = \varphi_i(z)\,dz = \psi_i \br{\tilde{z}}\,d\tilde{z}$,
in naj bo $f \br{\tilde{z}} = z$ prehodna preslikava. Tako velja
\[
\psi_i(f(z)) \cdot f'(z) =
\psi_i \br{\tilde{z}} \cdot f'(z) =
\varphi_i(z),
\]
dokazujemo pa
\[
f'(z)^m \cdot \det
\begin{bmatrix}
\psi_1 & \dots & \psi_g
\end{bmatrix}
=
\det
\begin{bmatrix}
\varphi_1 & \dots & \varphi_g
\end{bmatrix}.
\]
Velja pa
\begin{align*}
\det
\begin{bmatrix}
\varphi_1 & \dots & \varphi_g
\end{bmatrix}
&=
\det
\begin{bmatrix}
(\psi_1 \circ f) \cdot (f') & \dots & (\psi_g \circ f) \cdot (f')
\end{bmatrix}
\\
&=
(f')^g \cdot \det
\begin{bmatrix}
\psi_1 \circ f & \dots & \psi_g \circ f
\end{bmatrix}.
\end{align*}
Po pravilu odvoda kompozituma lahko iz vrstice $i$ izpostavimo še
$(f')^{i-1}$. Tako dobimo
\[
\det
\begin{bmatrix}
\varphi_1 & \dots & \varphi_g
\end{bmatrix}
=
(f')^m \cdot \br{\det
\begin{bmatrix}
\psi_1 & \dots & \psi_g
\end{bmatrix}
\circ f}.
\]
Spomnimo se, da za holomorfen diferencial $\omega$ velja
$\deg (\omega) = 2g - 2$. Ker je $\frac{\omega^m}{\Phi}$ meromorfna
funkcija, sledi
\[
\deg (\Phi) = m \cdot \deg (\omega) = m \cdot (2g - 2).
\]
Ker imajo meromorfni diferenciali diskretni množici ničel in polov,
zgornja vsota vsebuje kvečjemu končno mnogo neničelnih členov. Tako
dobimo
\[
\sum_{P \in M} \tau(P) =
\sum_{P \in M} \ord_P \Phi =
(g-1) \cdot g \cdot (g+1). \qedhere
\]
\end{proof}

\begin{trditev}
Naj bo $M$ kompaktna Riemannova ploskev roda $g \geq 2$. Tedaj za
število $w$ Weierstrassovih točk veljata oceni
\[
2g + 2 \leq w \leq g^3 - g.
\]
\end{trditev}

\begin{proof}
Ker je $\tau(P) \geq 1$ za vsako Weierstrassovo točko in velja
\[
\sum_{P \in M} \tau(P) = g^3 - g,
\]
takoj sledi $w \leq g^3 - g$. Velja pa
\begin{align*}
\tau(P) &= \sum_{j=1}^g (n_j - j)
\\
&=
\sum_{j=1}^{2g} j - \sum_{j=1}^g \alpha_j - \sum_{j=1}^g j
\\
&=
g(2g+1) - \frac{g(g+1)}{2} - \sum_{j=1}^g \alpha_j
\\
&\leq
g(2g+1) - \frac{g(g+1)}{2} - g(g+1)
\\
&=
\frac{g(g-1)}{2}.
\end{align*}
Tako sledi
\[
g^3 - g = \sum_{P \in M} \tau(P) \leq w \cdot \frac{g(g-1)}{2},
\]
oziroma $w \geq 2g + 2$.
\end{proof}

\subsection{Hipereliptične ploskve}

Razdelek je povzet po~\cite[poglavje III.7]{Farkas_Kra_1980}.

V prejšnjem razdelku smo identificirali točke, ki jih avtomorfizmi
permutirajo. Da bo število avtomorfizmov končno, mora obstajati
končno mnogo avtomorfizmov, ki fiksirajo Weierstrassove točke. To
bo seveda težje doseči, če bo teh točk malo. Oglejmo si torej
lastnosti ploskev, ki imajo samo $2g + 2$ Weierstrassovih točk.

\begin{definicija}
Kompaktna Riemannova ploskev $M$ je \emph{hipereliptična}, če
obstaja nekonstantna meromorfna funkcija $f \colon M \to \rs$ z
natanko dvema poloma.\footnote{Pri tem pole štejemo z
večkratnostmi.}
\end{definicija}

Ekvivalentno to pomeni, da obstaja tak efektiven divizor
$D \in \Div M$, da je $\deg D = 2$ in $r(D^{-1}) \geq 2$. Najprej
dokažimo, da je ta definicija res ekvivalentna temu, da ima ploskev
natanko $2g + 2$ Weierstrassovih točk.

\begin{trditev}
Naj bo $M$ kompaktna Riemannova ploskev roda $g$ z natanko $2g + 2$
Weierstrassovimi točkami. Tedaj je $M$ hipereliptična.
\end{trditev}

\begin{proof}
Če v neenakosti $w \geq 2g + 2$ velja enakost, mora po
lemi~\ref{lm:nongap_ineq} za vsako Weierstrassovo točko veljati
$\alpha_1 = 2$. To pomeni, da obstaja meromorfna funkcija, ki ima
pol druge stopnje v neki Weierstrassovi točki, kar je ravno
definicija hipereliptične ploskve.
\end{proof}

\begin{trditev}
Funkcija $f \colon M \to \rs$ z dvema poloma ima natanko $2g+2$
razvejišč.
\end{trditev}

\begin{proof}
Po izreku~\ref{iz:rie-hur} za funkcijo $f$ velja
\[
g = 2 \cdot (0-1) + 1 + \frac{B}{2}. \qedhere
\]
\end{proof}

\begin{trditev}
Razvejišča preslikave $f$ so natanko Weierstrassove točke ploskve
$M$.
\end{trditev}

\begin{proof}
Naj bo $P \in M$ razvejišče. Če je $P$ pol funkcije $f$, je njegova
stopnja tako enaka $2$, sicer pa ima funkcija
\[
g \equiv \frac{1}{f - f(P)}
\]
pol stopnje $2$ v $P$. V obeh primerih sledi, da $2$ ni vrzel za
točko $P$, zato je ta Weierstrassova.

Vsako razvejišče ima tako utež
\[
\sum_{k=1}^g \br{2k-1} - \sum_{k=1}^g k = \frac{1}{2} g (g-1),
\]
saj velja $\alpha_1 = 2$. Njihova skupna utež je tako $g^3 - g$.
Sledi, da so to vse Weierstrassove točke.
\end{proof}

Sedaj bomo analizirali še fiksne točke avtomorfizmov
hipereliptičnih ploskev.

\begin{trditev}
Naj bo $M$ kompaktna Riemannova ploskev roda $g$. Tedaj je $M$
hipereliptična natanko tedaj, ko obstaja involucija $J \in \Aut(M)$
z natanko $2g + 2$ fiksnimi točkami.
\end{trditev}

\begin{proof}
Predpostavimo najprej, da je $M$ hipereliptična. Naj bo
$f \colon M \to \rs$ meromorfna funkcija stopnje $2$. Za vsak
$P \in M$ tako obstaja še natanko ena točka $Q \in M$, za katero je
$f(P) = f(Q)$ (če je $\ord_P f = 2$, vzamemo $Q=P$). Tako lahko
enostavno definiramo $J(P) = Q$. Ni težko videti, da je $J$
res involucija z $2g + 2$ fiksnimi točkami.

Preverimo še holomorfnost preslikave $J$. Če je $Q = J(P) \ne P$,
lahko za neki okolici $U_P$ in $U_Q$ točk $P$ in $Q$ za vse
$X \in U_P$ zapišemo
\[
J(X) = \br{\eval{f}{U_Q}{}}^{-1}(f(X)),
\]
zato je $J$ holomorfna na $M \setminus W$, kjer $W$ označuje
množico Weierstrassovih točk. Če pa je $J(P) = P$, pa lahko lokalno
zapišemo $f(z) = f(P) + h(z)^2$. Tako definiran $h$ je lokalna
koordinata za točko $P$, v kateri velja $f(h) = f(P) + h^2$. Tako
sledi
\[
f(h) = h^2 + f(P) = (-h)^2 + f(P) = f(-h),
\]
zato je $J(h) = -h$. Tako je $J$ holomorfna na $M$.

Predpostavimo sedaj, da obstaja involucija $J \in \Aut(M)$ z
$2g + 2$ fiksnimi točkami. Ker se projekcija
$f \colon M \to \kvoc{M}{\skl{J}}$ razveja v natanko $2g + 2$
točkah, po izreku~\ref{iz:rie-hur} sledi, da je rod ploskve
$\kvoc{M}{\skl{J}}$ enak $0$. Sledi, da je
$\kvoc{M}{\skl{J}} \cong \rs$, zato je $f$ meromorfna funkcija z
dvema poloma.
\end{proof}

Zgornji involuciji $J$ pravimo \emph{hipereliptična involucija}.

Opazimo, da so fiksne točke hipereliptične involucije natanko
Weierstrassove točke. Cilj preostanka razdelka je, da dokažemo, da
imajo preostali avtomorfizmi bistveno manj fiksnih točk. Pri tem si
bomo pomagali z netrivialnimi Möbiusovimi transformacijami, ki
imajo kvečjemu po $2$ fiksni točki.

\begin{lema}
Naj bo $P$ Weierstrassova točka hipereliptične ploskve $M$ in
$f \in \mathscr{K}(M)$ funkcija stopnje $2$. Tedaj za divizor polov
velja $f^{-1}(\infty) \sim P^2$.
\end{lema}

\begin{proof}
Točka $P$ je razvejišče funkcije $f$. Če je $P$ pol te funkcije, je
zato reda $2$ in je $f^{-1}(\infty) = P^2$. V nasprotnem primeru
definiramo funkcijo
\[
g = \frac{1}{f - f(P)}.
\]
Ni težko videti, da je $(g) = f^{-1}(\infty) P^{-2}$.
\end{proof}

\begin{trditev}
Naj bo $M$ kompaktna Riemannova ploskev roda $g \geq 1$ in naj
bosta $f_1$ in $f_2$ dve funkciji $f_i \colon M \to \rs$ stopnje
$2$. Tedaj obstaja Möbiusova transformacija $A$, za katero je
\[
f_2 = A \circ f_1.
\]
\end{trditev}

\begin{proof}
Naj bo $f_i^{-1}(\infty) = P_i Q_i$ za $i \in \set{1,2}$. Ker na
$M$ ne obstajajo meromorfne funkcije stopnje $1$, sledi
$r(P_1^{-1} Q_1^{-1}) = r(P_2^{-1} Q_2^{-1}) = 2$. Prostora
$L(P_1^{-1} Q_1^{-1})$ in $L(P_2^{-1} Q_2^{-1})$ imata tako
zaporedoma bazi $\set{1, f_1}$ in $\set{1, f_2}$. Ker za
Weierstrassovo točko $P$ velja $P_1 Q_1 \sim P^2 \sim P_2 Q_2$,
sledi, da obstaja meromorfna preslikava $h$, za katero je
$(h) = P_1 Q_1 P_2^{-1} Q_2^{-1}$. Ker je s predpisom
$\varphi \mapsto h \cdot \varphi$ očitno podan izomorfizem
prostorov $L(P_1^{-1} Q_1^{-1})$ in $L(P_2^{-1} Q_2^{-1})$,
obstajajo konstante $\alpha, \beta, \gamma$ in $\delta$, za katere
je
\[
1 = \alpha h + \beta hf_1
\quad \text{in} \quad
f_2 = \gamma h + \delta hf_1.
\]
Tako lahko izrazimo
\[
f_2 = \frac{\gamma + \delta f_1}{\alpha + \beta f_1}. \qedhere
\]
\end{proof}

\begin{trditev}
Naj bo $M$ hipereliptična Riemannova ploskev roda $g \geq 2$ in
$T \in \Aut(M)$. Če je $T \not \in \skl{J}$, ima $T$ kvečjemu $4$
fiksne točke.
\end{trditev}

\begin{proof}
Naj bo $f \colon M \to \rs$ funkcija z natanko dvema poloma. Tedaj
je taka tudi $f \circ T$, zato obstaja Möbiusova transformacija
$A$, za katero je
\[
f \circ T = A \circ f.
\]
Naj bo $P$ fiksna točka avtomorfizma $T$. Sledi, da je
\[
A(f(P)) = f(T(P)) = f(P),
\]
zato je $f(P)$ fiksna točka preslikave $A$. Opazimo, da je
$A \ne \id$, saj bi v nasprotnem primeru veljalo $f \circ T = f$,
kar implicira $T \in \skl{J}$. Tako ima $A$ kvečjemu $2$ fiksni
točki, zato jih ima $T$ največ $4$.
\end{proof}
